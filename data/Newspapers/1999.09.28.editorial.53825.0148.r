" copiii diavolului " ( 1 ) 
zilele trecute , postul de televiziune francez Antenne 2 a difuzat un reportaj despre copiii abandonati din Romania . 
cam in acelasi timp , revista " L' Express " , in numarul 2516 pentru 23 - 29 septembrie , publica si ea un reportaj amplu cu acelasi subiect . 
" copiii diavolului " este titlul care apare si pe coperta , alaturi de o fotografie a lui Boris Eltin , denumit " Tarul pervers si corupt " . 
ambele reportaje sint prilejuite de vizita inceputa ieri de Emil Constantinescu la Paris . 
frumos preludiu , nimic de zis ! 
dar presa franceza scrie ce crede si , inainte de a ne enerva , ar trebui sa prezentam citeva date folosite de cele doua canale mediatice . 
Antenne 2 insista pe fenomenul abandonarii copiilor , considerat intr - o continua crestere din 1990 si pina astazi . 
canalul francez avansa cifra de 10.000 de copii parasiti pe an . 
daca am compara cu Franta , care are o populatie dubla fata de cea a Romaniei , unde se inregistreaza doar 800 de asemenea abandonuri , cifra de 10.000 e chiar cutremuratoare . 
Reportajul din celebra revista " L' Express " e ilustrat cu noua fotografii , din care una intinsa pe doua pagini , si acrediteaza cifra de 100.000 de copii inchisi in orfelinate in anul caderii lui Ceausescu . 
ziaristii francezi considera ca fenomenul este intr - o crestere ingrijoratoare . 
ei avanseaza cifra de 147.000 de copii , in 1999 . 
adica , 30 la suta mai multi decit pe vremea avorturilor interzise . 
" Les enfants du diable " , pe vremea lui Ceausescu , erau rodul terorii ideologice . 
acum , ei sint rezultatul saraciei . 
nu stiu de unde au luat francezii aceste cifre si nici nu vreau sa le contest . 
ele pot fi mai mici sau mai mari . 
oricum , fenomenul exista , si numarul in crestere al copiilor abandonati iarasi nu poate fi negat . 
tot francezii , in amintitul reportaj , pomenesc despre ajutorul acordat de Comunitatea Europeana intre anii 1990 si 1996 , care ar fi de 75 milioane de EURO . 
dupa 1996 , oficial , Romania n - a mai primit nici un ban pentru acestia . 
tot francezii recunosc ca " este imposibil pentru autoritatile publice romane sa gaseasca banii pentru a hrani acesti copii aflati in dificultate " . 
subiectul cu care Ion Iliescu a fost frecvent intimpinat de cite ori se ducea in Vest - si care a reprezentat pentru o vreme un fel de eticheta pentru Romania - revine acum in forta , ca un fel de stampila sumbra la adresa tarii noastre . 
cel mai simplu lucru si cea mai facila reactie ar fi sa ii injuram pe francezi cu naduf patriotic . 
vreme de citiva ani , chiar asa am procedat . 
ne - am suparat pe unii si pe altii cind au tratat subiectul in cauza . 
si ne - am aparat cu acuza " ce , voi nu aveti drogatii vostri ? " , concentrindu - ne mai putin asupra situatiei ca atare . 
putini au fost cei care , in loc sa aiba o atitudine patetica , au privit la radacina lucrurilor . 
si mult mai putini , cei care au acceptat ca au o raspundere si s - au apucat sa si infiinteze diverse organizatii , fundatii sau centre pentru stavilirea fenomenului . 
sa nu uitam ca , in 1990 , strainii au descoperit lumea infernala a orfelinatelor . 
ei au dat bani , unii chiar au venit sa lucreze benevol in aceste institutii si tot ei au construit nenumarate centre de recuperare sau camine . 
dar preocuparea Vestului , in loc sa declanseze in Romania o reactie sustinuta , n - a reusit decit sa aduca problema intre sutele la fel de stringente de pe agenda societatii romanesti . 
iata ca abandonul copiilor si situatia disperata a acestora rabufnesc din nou in mass - media internationale . 
nu se mai scrie doar despre brambureala legislativa sau despre coruptie . 
ca o obsesie care ne apasa mai putin ei ne arata copiii parasiti . 
si " L' Express " scrie negru pe alb : " Comunitatea Europeana nu poate inchide ochii si ei trebuie salvati " . 
e cit se poate de clar ca nu mai avem scapare . 
si nu are nici un rost sa ne ratoim la Emil Constantinescu , la guvern sau la parlament decit daca vrem sa ne ascundem de responsabilitati . 
fenomenul e al Romaniei si Romania trebuie sa gaseasca o solutie . 
or , atita vreme cit subiectul salvarii acestor copii revine cu intermitenta doar in urma unui articol sau unei emisiuni de televiziune din Vest , situatia va persista , agravindu - se cu fiecare an . 
fara o constientizare a intregii populatii , fara o reactie sustinuta din partea societatii civile , fara dezbateri si fara o implicare a tuturor persoanelor publice vom fi mereu in situatia de a spune ca acestia nu sint copiii nostri , ci " Copiii diavolului " . 
